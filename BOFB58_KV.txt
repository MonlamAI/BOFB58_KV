ཕྱུགས་ལྷ་བསྟོད་པ་བཞུགས་སོ།  ན་མོ་གུ་རུ་དེ་བ་དྷཱ་ཀི་ནཱི་ཡཻ།  རྟ་ཕྱུགས་ཀྱི་བྲེས་ལྷ་བསྟོད་པར་འདོད་ན།  སོ་སོའི་ར་བའི་གོང་དུ་གསས་མཁར་བརྩིག  །དེ་ལ་ཤིང་རྩི་དང་བལ་ཚོན་སོགས་ཀྱིས་བརྒྱན།  ཕྱོགས་བཞིར་བསང་དང་ཕུད་མཆོད་རྒྱ་ཆེར་འདུ་བྱ་བགེགས་སྦྱོང་བསང་ཁྲུས་སོགས་རྒྱས་པར་བྱུང་ན་ལེགས།  མ་བྱུང་ཡང་རྣམས་འཇོམས་སྨེ་བརྩེགས་སོགས་ཀྱིས་བསྔགས་པའི་ཁྲུས་ཆབ་འཐོར།  ༀ།  དག་ཅིང་གཙང་མར་སྦྱར་བ་ཡི།  །བདུད་རྩི་ཚན་གྱི་ཁྲུས་ཆབ་ལ།  །གཟུངས་སྔགས་ཟབ་མོས་བྱིན་བརླབས་པའི།  །སྔགས་ཀྱི་ཆུ་ཡིས་ཁྲུས་བགྱི་བས༑  །གནས་འདིར་འཚེ་བའི་གདོན་བགེགས་སྦྱང་།  །གྲིབ་དང་མི་གཙང་ཕོག་པ་སྦྱང་།  །རྟ་དང་ཕྱུགས་ལ་འགོ་བ་ཡི།  །ལྷ་སྲུང་རྣམས་ལ་ཁྲུས་གསོལ་བས།  །དམེ་མནོལ་གྲིབ་དང་མི་གཙང་ཀུན༑  །ཤེལ་དཀར་ཕྱིས་པ་བཞིན་དུ་དག  །གངས་ལ་ཉི་འོད་ཕོག་པ་བཞིན།  །དག་ཅིང་གསལ་འཚེར་གཟི་བརྗིད་འབར།  །བཀྲ་ཤིས་སྣང་བས་ཁྱབ་གྱུར་ཅིག  །ༀ་ཤུདྡྷེ་ཤུདྡྷེ་ཤྭ་དྷ་ན་ཡེ་སྭཱ་ཧཱ།  ཞེས་བརྗོད་ཅིང་ར་བ་བསྐོར་ལ་འཐོར།  དེ་ནས་བསང་ལ་ཆབ་བྲན།  ཀྱཻ།  བསང་གི་རྒྱུ་བྱུང་གང་ནས་བྱུང་།  །གནམ་ལས་སྦྲང་ཆར་ཐིམ་བུར་འབབ།  །ས་གཞི་དྲོད་དང་རླན་གྱིས་ཁྱབ།  །དྲོད་གཤེར་འཛོམས་པའི་རྟེན་འབྲེལ་ལས།  །བར་དུ་རྩི་ཤིང་སྤོས་སྨན་འཁྲུངས།  །ཡེ་ཤེས་བདུད་རྩིའི་ཟིལ་པ་ཆགས།  །མཐོང་བས་ཡིད་འཕྲོག་བཀྲག་མདངས་ཆེ།  །དྲི་ཚོར་ཙམ་གྱིས་ཁམས་དང་ཞིང་༑  །གྲིབ་དང་མི་གཙང་གདུང་བ་སེལ།  །དེ་འདྲའི་ཤིང་མཆོག་ཡ་མཚན་ཅན།  །འབར་བ་མེ་ཡི་ཀློང་དུ་བསྲེག  །དཀར་མངར་ཟས་སྣའི་ཕུད་དང་སྦྱར།  །རིན་ཆེན་འབྲུ་སྨན་བཅུད་དང་ལྡན།  །སྔགས་དང་ཕྱག་རྒྱས་བྱིན་བརླབས་པས།  །དུ་བའི་ཕུང་པོ་རེ་རེ་ལས།  །འདོད་ཡོན་རྒྱ་མཚོ་འབྱུང་བར་གྱུར།  ན་མསྶརྦ་ཏ་ཐཱ་ག་ཏ་བྷྱོ་བི་ཤྭ་སོགས་ལན་གསུམ་ཕྱག་རྒྱ་དང་བཅས་པ་བྱ།  བཛྲ་སྥ་ར་ཎ་ཁཾ༑  ཞེས་རྒྱས་པར་སྤེལ།  ཀྱཻ།  རང་བཞིན་ཆོས་དབྱིངས་ངང་ཉིད་ལས།  །འགགས་མེད་གཟུགས་ཀྱི་སྐུར་བཞེངས་པ།  །སངས་རྒྱས་ཆོས་དང་དགེ་འདུན་དང་།  །བླ་མ་ཡི་དམ་མཁའ་འགྲོ་དང་།  །ཆོས་སྐྱོང་སྲུང་མ་ནོར་ལྷའི་ཚོགས།  །ཐུགས་རྗེའི་དབང་གིས་གནས་འདིར་གཤེགས།  །བསང་དང་ཞི་བའི་མཆོད་པ་བཞེས།  །གསེར་སྐྱེམས་བདུད་རྩིའི་ཕུད་ཀྱིས་མཆོད།  །རྟ་ཕྱུགས་ལྷས་མལ་འདི་ཉིད་ལ།  ཡེ་ཤེས་ཆེན་པོའི་བྱིན་ཆེན་ཕོབ།